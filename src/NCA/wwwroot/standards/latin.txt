Dominus prior mortuum taetrum obierat. cui Vates multum auri ad Homines-Lacus adiuuandos dederat, sed quia talis erat qualis tantum morbum facile contrahit, in aegritudinem draconis cecidit, et cum plurimo auro rapto effugit, tum a comitibus suis desertus in Vastitate fame enecatus est.
“Dominus nouus sapientior est,” Balinus inquit,“et gratissimus, nam, sane, plurimam gratiam prosperitate praesenti init. cantus nunc componunt, qui tradunt flumina
in diebus eius auro fluere.”
“tum uaticinationes cantuum ueterorum uerae factae sunt, nescio quo modo!” Bilbo inquit.
“sane!” Gandalphus inquit. 
“quare non licet illas fieri ueras? num uaticinationibus non credis, quod te adiuuante illae effectae sunt? num tu uero putas omnia facinora effugiaque tua casu ipso gesta esse, quae tibi soli prodessent? tu dignissimus es, Domine Baggins, et tibi amicissimus sum; sed nihilominus tu in orbe terrarum lato solum satis es salaputium!”
“dis gratias habeo!” Bilbo ridens inquit, et ollam tabaci ei tradidit.